# Mottagningen

Mottagningen är en av sektionens största event med över 140 medlemmar. Mottagningen handlar om att på absolut bästa sätt, med porterbruna ovvar och schmeck, välkomna den nya generationen i-are. Med två veckor till terminsstart samlas vi på campus och tar emot de nyantagna på det bästa sättet vi kan!

Mottagningen styrs av MSG (Mottagningens styrgrupp), med förtroendevalda ÖPH i spetsen, som i december börjar planera projektet vid sidan av studierna. Mot våren rekryteras Phöset som är de som ser till att n0llans Mottagningsupplevelse blir den absolut bästa möjliga, och siktet ställs in på augusti när hela campus färgläggs med ovvar och frackar från alla möjliga sektioner. Hur länge pågår då Mottagningen? Det är det bästa, den håller på så länge det behövs! Ryktet sägs att den ett år hållit på ända till jul...

De senaste två åren har Mottagningen, trots nuvarande pandemiläge, kunnat genomföras fysiskt och Mottagningens styrgrupp utvärderar kontinuerligt hur vi kan ge de nyantagna den absolut bästa Mottagningen, på ett smittsäkert sätt.

Funderar du på att söka Industriell Ekonomi eller är du till och med en nyantagen i-are som väntar på att Mottagningen ska börja? Då har du verkligen någonting att se fram emot! Du är på väg mot ett riktigt äventyr och oavsett vem du är så kommer du bli en del av I-sektionen – en plats med stark gemenskap, många skratt och möjlighet till stor utveckling. Bara fantasin sätter gränser för vart din resa leder dig, men något som är säkert är att det börjar med Mottagningen! Phöset ser fram emot att träffa dig och lovar att göra allt för att välkomna dig på bästa sätt, oavsett vem du är eller var du kommer ifrån. Du kommer snart märka att Mottagningen består av flera hemligheter och du kommer få många överraskningar längs vägens gång, så häng med oss och upplev en tid du aldrig kommer glömma!

Tveka dig inte att höra av dig till Mottagningsansvariga ÖPH Gustaf Svensson på oph@iare.nu om du har några som helst frågor. Ha det bra så ses vi snart!